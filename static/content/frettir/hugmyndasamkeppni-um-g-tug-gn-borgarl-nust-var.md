---
title: Hugmyndasamkeppni um götugögn á Borgarlínustöðvar
dagsetning: '2020-04-03'
frettamynd: data/RKV_Gotugagnasamkeppni_0420_MyndMTexta_Facebook_LinkImage_1200x630px.png
---
***Borgarlínan í samvinnu við Hönnunarmiðstöð Íslands efnir til hugmyndasamkeppni um götugögn við Borgarlínustöðvar. Skilafrestur er 3 júní og markmið samkeppninnar er að fá fram sterka heildarmynd fyrir Borgarlínustöðvar.***

Borgarlínan er samvinnuverkefni sveitarfélaganna á höfuðborgarsvæðinu og ríkisins. Hún mun tengja sveitarfélögin og styrkja samgöngur milli þeirra og innan hvers fyrir sig.

**Markmið og umfang**

Markmið samkeppninnar er að fá fram sterka heildarmynd (konsept) fyrir Borgarlínustöðvar. Á stöðvum Borgarlínunnar skal heildstætt útlit einkenna og aðgreina kerfið frá hefðbundnu strætisvagnakerfi. Götugögnin sem einkenna stöðvarnar skulu hafa samræmt yfirbragð en þjóna mismunandi tilgangi á stöðvunum. Tilgangurinn með samkeppninni er að til verði banki af götugögnum sem hægt er að velja úr eftir þörfum á hverri stöð.\
Götugögnin munu einkenna Borgarlínuna í öllum sveitarfélögum og stuðla að betri og heildstæðari borgarbrag. Götugögnin skuli stuðla að auknum gæðum í byggðu umhverfi og hafa jákvæð áhrif á upplifun notenda.

***Meginmarkmiðin eru***

* Að þróa heildarhugmynd fyrir Borgarlínustöðvar.
* Að til verði framleiðslulína af götugögnum sem einkenna munu Borgarlínuna.
* Að götugagnalínan hafi sterkt heildaryfirbragð.
* Að götugögnin séu haganlega útfærð með möguleika á mismunandi útfærslum,\
  t.d. bekkir með baki, handstoðum, mismunandi lengdum o.þ.h.
* Að efnisval og útfærsla taki mið af hagkvæmni í framleiðslu, viðhaldi og uppsetningu götugagna.
* Að götugögnin uppfylli kröfur um algilda hönnun, þá sérstaklega þarfir og upplifun fólks með fatlanir, líkt og sjónskerta, hreyfihamlaða og fleiri. Til hliðsjónar skal hafa leiðbeiningar um algilda hönnun utandyra.[Sjá hér.](https://www.vegagerdin.is/vefur2.nsf/Files/honnun_f_alla_algid_honnun/$file/H%C3%B6nnun_fyrir_alla_Algild_h%C3%B6nnun_utandyra_Handb%C3%B3k%20%28ID%20103788%29.pdf)[](https://www.vegagerdin.is/vefur2.nsf/Files/honnun_f_alla_algid_honnun/$file/H%C3%B6nnun_fyrir_alla_Algild_h%C3%B6nnun_utandyra_Handb%C3%B3k%20%28ID%20103788%29.pdf)

***Þau götugögn sem þarf að útfæra innan línunnar eru:***

* Bekkir
* Tyllibekkir (leaning rail)
* Grindverk
* Handrið
* Pollar
* Standar og fletir fyrir upplýsingar, rauntíma og prentaðar.
* Hjólastæði
* Ruslastampar
* Gróðurker
* Létt skýli (stærri skýli eru undanskilin þessari samkeppni)

Stöðvarpallarnir sjálfir eru ekki hluti af keppninni. Eingöngu er átt við götugögn sem staðsett eru á pallinum og í tengslum við Borgarlínu. Alla jafna skulu götugögnin vera staðsett í götugagnalínu í baklínu stöðvarpallsins og þarf að miða stærðir þeirra útfrá þeirri línu, fjöldi og tegundir götugagna á stöðvum ákvarðast af stærðum og tegundum stöðva (***sjá skýringarmyndir hér fyrir neðan)***.[](http://www.honnunarmidstod.is/Frettir/Lesafrett/10341)

[Nánari upplýsingar má finna á vef Hönnunarmiðastöðvar ](http://www.honnunarmidstod.is/Frettir/Lesafrett/10341)
