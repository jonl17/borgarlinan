---
title: Formatyka sigrar í samkeppni um götugögn fyrir Borgarlínuna
dagsetning: 2020-06-25
frettamynd: data/screenshot-2020-06-25-at-14.45.08.png
---
Hönnunarmiðstöð Íslands og Borgarlínan stóðu á dögunum fyrir samkeppni um götugögn á Borgarlínustöðvar en tilkynnt var um sigurvegara keppninnar í gær við athöfn í Ráðhúsi Reykjavíkur. **Í fyrsta sæti var tillagan Lifa, njóta, ferðast – endurtaka**eftir þau Krystian Dziopa og Iga Szczugiel sem saman mynda hönnunarteymið [Formatyka](https://formatyka.com/en).!

Annað sætið hlaut tillagan **Taktur** eftir Önnu Leoniak og Bjarna Kristinsson en þriðja sætið hlotnaðist þeim Karli Kvaran, Lilju Kristínu Ólafsdóttur og Sahar Ghaderi með tillöguna **Línan.** Alls bárust 16 tillögur í samkeppnina en þrjár þeirra hlutu verðlaun, auk þess sem dómnefnd veitti þrem teymum sérstaka viðurkenningu fyrir vel útfærðar tillögur.

Í umsögn dómnefndar segir:„Tillagan skapar nútímalega táknmynd fyrir Borgarlínu framtíðarinnar og býr til sterkt kennileiti í umhverfinu sem eykur á gæði almenningsrýma. Tillagan byggir á fjölhæfu einingarkerfi og því er auðvelt að laga hana að fjölbreyttum aðstæðum innan borgarlandslagsins.

Öll götugögn eru að fullu aðlöguð og felld inn í tillöguna á snjallan hátt. Efnisval, áferðir og litir vinna vel saman og lífga upp á bæjarbraginn. Einstök tillaga með vandaðar lausnir á aðgengi allra.“

Dómnefnd skipuðu Þráinn Hauksson, Marcos Zotes, Sigurborg Ósk Haraldsdóttir, Björg Fenger og Rut Káradóttir.

Með götugögnum er átt við hluti á borð við bekki, upplýsingaskilti, ruslatunnur, ljósastaura og minni skýli. Tilgangurinn með samkeppninni var að til verði banki af götugögnum sem hægt er að velja úr eftir þörfum á hverri stöð. Götugögnin, sem einkenna munu Borgarlínustöðvarnar í öllum sveitarfélögum, eiga að hafa samræmt og einkennandi yfirbragð sem mun stuðla að betri og heildstæðari borgarbrag auk þess að bæta upplifun notendans.

**Allar tillögurnar verður hægt að skoða á sýningunni Næsta Stopp: Hamraborg\
en hún opnar 25. júni kl 16:15 í Bókasafni Kópavogs og stendur til 3. ágúst.**