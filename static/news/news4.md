---
type: "news"
title: "Verkefnastofa Borgarlínu tekur til starfa"
subject: ["Verkefnastofa Borgarlínu hefur tekið formlega til starfa og mun sinna undirbúningi fyrir fyrsta áfanga Borgarlínu á höfuðborgarsvæðinu. Verkefnastofan starfar á grundvelli samnings Vegagerðarinnar og sveitarfélaganna á höfuðborgarsvæðinu, sem lagður var grunnur að í samgönguáætlun. Samkomulagið felur í sér að Samtök sveitarfélaga á höfuðborgarsvæðinu (SSH) og Vegagerðin skipta með sér kostnaði vegna undirbúningsvinnunnar á árunum 2019 og 2020 og brúa þannig bil þar til samkomulag hefur náðst um fyrirkomulag og fjármögnun á öllum samgöngukerfum á höfuðborgarsvæðinu næstu 15 árin.", "Verkefni stofunnar er að ljúka forhönnun Borgarlínu, yfirfara leiðarkerfi almenningssamgangna, kostnaðarmat, skipulagsvinna og gerð umhverfismats, þannig að í framhaldinu verði hægt að hefja verkhönnun og undirbúa gerð útboðsgagna fyrir framkvæmdir.", "Stýrihópur eigenda fer með yfirstjórn Verkefnastofunnar og tryggir sterkt eignarhald verkefnisins.  Framkvæmdastjórn þess er í höndum framkvæmdastjóra SSH og forstjóra Vegagerðarinnar en verkefnisstjóri er Hrafnkell Á. Proppé svæðisskipulagsstjóri hjá SSH.", "Á verkefnastofunni eru þrír verkefnastjórar sem mynda verkefnateymi, þau Bryndís Friðriksdóttir samgönguverkfræðingur, Hrafnkell Á. Proppé skipulagsfræðingur og Lilja G. Karlsdóttir samgönguverkfræðingur. Verkefnateymið mun njóta stuðnings sérfræðinga Vegagerðarinnar, sveitarfélaganna og Strætó bs. Í undirbúningsferlinu verður jafnframt leitað til utanaðkomandi ráðgjafa, bæði innlendra og erlendra."]
dagsetning: "6. júlí 2019 "
---
